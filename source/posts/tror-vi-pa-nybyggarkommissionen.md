---
title: Tror vi på Nybyggarkommissionen?
link: https://kraulis.wordpress.com/2013/08/25/tror-vi-pa-nybyggarkommissionen/
name: tror-vi-pa-nybyggarkommissionen
date: 2013-08-25
---
I Olle Wästbergs nyhetsbrev augusti 2013 (publiceras väl [här](http://www.wastberg.se/tidigarenyhetsbrev.php) så småningom) läser jag att han är en av tre personer i den nybildade [Nybyggarkommissionen](http://nybyggarkommissionen.se/om-nybyggarkommissionen/):

> Tillsammans med Göran Persson och Agneta Dreber ingår jag i Nybyggarkommissionen. Tanken är att vi ska lägga ett förslag med bärkraft för att lösa bostadskrisen.

En reflektion: Det stora suget efter bostäder finns i storstäderna. Stockholm är en storstad. Göran Persson var under sin tid som statsminister pålitligt Stockholmsfientlig. Agneta Dreber var med och grundade Stockholmspartiet, som, vad jag kommer ihåg, aldrig drev linjen att det skulle byggas mer i Stockholm, snarare tvärtom. Och Olle Wästberg mest kända ståndpunkt vad gäller stadsbyggnad i Stockholm är att [hata höghus](http://www.wastberg.se/viewtext.php?tid=274) och att bevara (dvs konservera) Stockholm.

Så för den som anser att fler bostäder skall byggas i staden Stockholm, och inte långt ut i avlägsna kranskommuner, är det inte helt lätt att förstå hur just denna trojka ska kunna komma med några användbara förslag. Men det förstås, det finns ju ett talesätt att på gamla dar så blir djävulen religiös. Så omöjligt är det väl inte.

