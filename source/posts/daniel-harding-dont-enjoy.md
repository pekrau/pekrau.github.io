---
title: 'Daniel Harding: Don''t enjoy!'
link: https://kraulis.wordpress.com/2012/11/17/daniel-harding-dont-enjoy/
name: daniel-harding-dont-enjoy
date: 2012-11-17
---
[Daniel Harding](http://en.wikipedia.org/wiki/Daniel_Harding) dirigerade dagens konsert i [Berwaldhallen](http://sverigesradio.se/berwaldhallen/) med Radiosymfonikerna. Och det var en konsert som hade platsat på vilken internationell storscen som helst. Hardings märkliga uppmaning (se nedan) följdes verkligen inte.

Först ut var ett stycke av [Jörg Widmann](http://en.wikipedia.org/wiki/J%C3%B6rg_Widmann): Antiphon, som uruppfördes 2008, och som nu spelades in för CD av Radiosymfonikerna. Harding berättade att tonsättaren sagt till honom: "This is the ugliest music I've written!". Därav Hardings uppmaning "Don't enjoy!". Och ett varningens ord var onekligen på sin plats. Ett mycket "modernt" stycke med bara antydningar till längre melodiska slingor, med oerhört stor dynamik och tvära kast mellan det sköra och det brutala. Inget man nynnar direkt, men märkligt spännande.

Kvällens huvudnummer var [Béla Bartóks](http://sv.wikipedia.org/wiki/B%C3%A9la_Bart%C3%B3k) opera [Riddar Blåskäggs borg](http://sv.wikipedia.org/wiki/Riddar_Bl%C3%A5sk%C3%A4ggs_borg). Verket uppfördes konsertant med Elena Zhidkova (mezzosopran) och Gábor Bretz (bas) i rollerna. En konsert att minnas. Allt var i världsklass. Sångarna, framförallt Zhidkova, glänste. Hardings trollade fram en fantastisk insats av orkestern. Crescendot i operans mittparti kändes som en exploderande eldboll i ultrarapid. Det var helt enkelt enastående!

Stockholmarna tycks inte riktigt förstå att vi har en dirigent av världsklass. Det fanns en hel del tomma stolar. Hade exakt samma konsert givits i Berlin eller London hade den varit helt utsåld trots dubbelt så dyra biljetter. Nå, den publik som ändå var där gav framförandet en någorlunda OK applåd. Berwaldhallens publik brukar annars vara ganska slö med sitt gensvar efter framförandena (Konserthuspubliken är markant mer aktiv).

Så gå och hör Daniel Harding medan vi har honom här. Snart nog lär han byta spelplan till de större kulturmetropolerna. Om några dagar deltar han i ett konsertant uppförande av Puccinis Il Tabarro, och i februari dirigerar han verk av Richard Strauss och Thomas Adès, och i mars Mahlers femte symfoni.

