---
title: "Europeiska kärnvapen löser inga problem – bättre med svenska"
name: feltankt-om-europiska-karnvapen
type: post
date: '2024-11-20'
categories:
- name: politik
  value: Politik
- name: samhalle
  value: "Samh\xE4lle"
tags:
- name: karnvapen
  value: "kärnvapen"
- name: europa
  value: "Europa"
- name: forsvar
  value: "försvar"
- name: sakerhetspolitik
  value: "säkerhetspolitik"
---
Isac Riddarsparre har rätt i behovet av kärnvapen för
avskräckning. Men har fel i att en europeisk kärnvapenarsenal skulle
lösa några problem. Det menar skribenten Per Kraulis, som snarare
menar att Sverige värsta fall borde skaffa sig egna kärnvapen.  Valet
av Donald Trump till USA:s president försämrar det säkerhetspolitiska
läget kraftigt. Men problemet går djupare än så eftersom Europa har
begått egna misstag.

---

I [en
debattartikel](https://www.liberaldebatt.se/2024/11/europas-frihet-bygger-pa-karnvapen-nu-ar-det-dags-att-rusta-upp/)
förespråkar Isac Riddarsparre en europeisk kärnvapenarsenal som en
lösning. Men det är feltänkt av flera skäl. Och om Sverige inte lyckas
bidra till att Europa skärper sig på flera punkter så kan vi tvingas
tänka det länge otänkbara: Att vi måste skaffa kärnvapen själva.

Genom att vägra ge Ukraina konventionella vapen för att effektivt
tränga tillbaka Ryssland har både EU och USA allvarligt skadat
trovärdigheten vad gäller att stå emot attacker från
Ryssland. Förbundskansler Olaf Scholz vill ha så kallade fredssamtal
med Putin och bekräftar därmed att viktiga segment av EU är djupt
naiva och kortsiktiga.

Avskräckning med kärnvapen innebär att fienden inser att ett angrepp
skulle leda till en motattack som ger oacceptabla egna skador, och
därmed avstår. Det måste göras trovärdigt genom:

1. att kärnvapnen kan antas nå sina mål, och 
2. att de faktiskt skulle användas i en motattack i händelse av angrepp.

Det första kravet innebär inte att det behövs tusentals
kärnvapen. Riddarsparre tror att avskräckning är en funktion av
antalet stridsspetsar. Det är fel. Målen för en vedergällning är
nämligen uteslutande storstäder. Ryssland har ungefär 30
storstäder. En kärnvapenexplosion utplånar en stad. Frankrike och
Storbritannien har cirka 250 stridsspetsar vardera. Därför är
Storbritanniens och Frankrikes kärnvapenbestyckade ubåtsmissiler lika
avskräckande som USA:s, strunt samma att de är färre.

Det andra kravet handlar om det finns en trovärdig beslutsförmåga för
en motattack. Nato som organisation beslutar inte om användning av
kärnvapen, den makten ligger och har alltid legat hos USA,
Storbritannien och Frankrike, var och en för sig. Det är inte rimligt
att hoppas att de skulle överlåta den makten till Nato eller EU,
särskilt inte i dag.

Endast enskilda länder, som Sverige, har den trovärdiga beslutsförmåga
som krävs för att ge kärnvapnen deras avskräckande effekt. Sverige har
en utmärkt arena för kärnvapenbestyckade ubåtar, Östersjön. Sverige
kan utveckla och producera ubåtar och kärnvapen. Ritningarna till de
senare finns i arkiven.

För att undvika det måste Sverige arbeta för att, i allians med andra
likasinnade länder, få Europa att fullt ut stödja Ukraina, och att
bygga ett trovärdigt konventionellt rustat Nato, med eller utan
USA. Europa måste visa att man kan försvara sig. Om det inte lyckas,
då kan vi tvingas att ta upp frågan om svenska kärnvapen. Europeiska
kärnvapen är däremot inte en lösning på problemet i något scenario,
och bör avföras från diskussionen.

*Lästips: [”The Evolution of Nuclear Strategy”](https://link.springer.com/book/10.1057/978-1-137-57350-6) av Lawrence Freedman från
1981 är den givna klassikern. Den har utkommit i reviderad upplaga
2019 med Jeffrey Michaels som medförfattare.*

**Denna artiklen [publicerades](https://www.liberaldebatt.se/2024/11/europas-frihet-bygger-pa-karnvapen-nu-ar-det-dags-att-rusta-upp/) ursprungligen i Liberal Debatt.**
