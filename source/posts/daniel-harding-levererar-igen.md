---
title: Daniel Harding levererar igen
link: https://kraulis.wordpress.com/2013/02/22/daniel-harding-levererar-igen/
name: daniel-harding-levererar-igen
date: 2013-02-22
---
Daniel Harding levererade återigen en musikalisk fullträff den 22 feb 2013 i [Berwaldhallen](http://sverigesradio.se/sida/berwald.aspx). Sveriges Radios Symfoniorkester spelade under hans ledning [Asyla](http://thomasades.com/compositions/asyla) av [Thomas Adès](http://en.wikipedia.org/wiki/Thomas_Ad%C3%A8s) och [Ein Heldenleben](http://en.wikipedia.org/wiki/A_Hero's_Life) av [Richard Strauss](http://en.wikipedia.org/wiki/Richard_Strauss).

Adès verk är ett komplext orkesterstycke med extrema krav på precision i rytmer och insatser. Det technoinspirerade tredje segmentet kräver en närmast elektronisk krispighet som måste vara oerhört svårt att få en symfoniorkester att prestera, men det fixar Harding.

Strauss' onekligen pretentiösa, men vackert ljudande, tonpoem kräver soloinsatser på topp, framförallt av förstaviolinen. Harding lockar fram ett självklart flyt i musiken.

**För den som inte förstått det, så funderar jag på att bilda Daniel Harding fan club.** Stockholm tycks ännu inte ha riktigt begripit vilken begåvning man har, för Berwaldhallen var inte utsåld. Vansinne! Visst, hallen ligger inte i City, men så jobbigt att ta sig dit är det faktiskt inte.

Daniel Harding dirigerar härnäst **Kraus och Mahlers 5:e symfoni den 8 och 9 mars**, därefter **Birtwistle och Tjajkovskij 17 och 18 maj**, sedan **Hindemith och Britten 24 och 25 maj**. Det är bara att köpa biljetter, pronto!

