---
categories:
- name: kultur
  value: Kultur
date: '2014-01-17'
link: https://kraulis.wordpress.com/2014/01/17/goerne-och-andsnes-i-konserthuset-mahler-och-sjostakovitj/
name: goerne-och-andsnes-i-konserthuset-mahler-och-sjostakovitj
path: /2014/01/17/goerne-och-andsnes-i-konserthuset-mahler-och-sjostakovitj/
tags:
- name: dimitrij-sjostakovitj
  value: Dimitrij Sjostakovitj
- name: gustav-mahler
  value: Gustav Mahler
- name: leif-ove-andsnes
  value: Leif Ove Andsnes
- name: matthias-goerne
  value: Matthias Goerne
title: 'Goerne och Andsnes i Konserthuset: Mahler och Sjostakovitj'
type: post
---
[Matthias Goerne](http://en.wikipedia.org/wiki/Matthias_Goerne), tysk baryton, sjöng sånger av [Mahler](http://sv.wikipedia.org/wiki/Gustav_Mahler) och [Sjostakovitj](http://sv.wikipedia.org/wiki/Dmitrij_Sjostakovitj) till ackompanjemang av den norske pianisten [Leif Ove Andsnes](http://en.wikipedia.org/wiki/Leif_Ove_Andsnes). Kombinationen av tonsättare visade sig vara spännande och programmet var mycket väl genomtänkt. Konserten gavs i Grünewaldsalen i Konserthuset 17 jan 2014.

Jag har tidigare inte hört de sånger baserade på[ Michelangelo Buonarottis](http://sv.wikipedia.org/wiki/Michelangelo) dikter som Sjostakovitj skrev året före sin död 1975. En oväntad klarhet och pregnans hos en kompositör som annars gärna drar på för fulla muggar. Klart lyssningsvärda, framförallt sångerna "Separation" och "Död".

Men den musikaliska intensiteten skruvades upp ett snäpp i Mahler-sångerna, som var ett urval från Kindertotenlieder, Des Knaben Wunderhorn, och Rückert-Lieder. I framförallt den första delen av konserten musicerade Goerne och Andsnes med klarhet och precision. I den andra blev det mer muskulöst, där framförallt Revelge framstod som ett flöde av underbar musikalisk energi. Denna förfärliga historia om en döende trumslagarsoldat som kommer tillbaka med sina kamraters benrangel blev en uppvisning i kraftfull skönhet från Goernes sida, och en säkerhet i den musikaliska linjen från Andsnes sida som imponerade stort.

[Dietrich Fischer-Dieskaus](http://en.wikipedia.org/wiki/Dietrich_Fischer-Dieskau) inspelning är vanligen referensen för denna sång, men jag undrar om inte Goerne och Andsnes har trumf på hand. Synd att denna konserten inte spelades in.

