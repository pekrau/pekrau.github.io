---
categories:
- name: kultur
  value: Kultur
date: '2013-12-07'
link: https://kraulis.wordpress.com/2013/12/07/valkyrian-i-berwaldhallen/
name: valkyrian-i-berwaldhallen
path: /2013/12/07/valkyrian-i-berwaldhallen/
tags:
- name: bryn-terfel
  value: Bryn Terfel
- name: daniel-harding
  value: Daniel Harding
- name: ingela-brimberg
  value: Ingela Brimberg
- name: nina-stemme
  value: Nina Stemme
- name: richard-wagner
  value: Richard Wagner
- name: valkyrian
  value: Valkyrian
title: Valkyrian i Berwaldhallen
type: post
---
Tredje akten av Wagners opera [Valkyrian](http://sv.wikipedia.org/wiki/Valkyrian) uppfördes i Berwaldhallen torsdag 5 dec 2013. **En vokal och musikalisk fröjd! Daniel Harding dirigerade Sveriges Radios Symfoniorkester, och solister var Nina Stemme, Bryn Terfel och Ingela Brimberg, tillsammans med 8 valkyrior.**

Som vanligt ser Harding till att hålla perfekta tempi, låter orkestern ljuda med stor klarhet i de mer lågmälda partierna, och med muskler när det ska tutas på. Brasset och stråkarna levererar en helt solid insats.

Terfels Wotan är en mäktig figur, vars stämma sannerligen är gudalik. Stemme, som i dagarna också sjunger Salome, låter lika bra som någonsin, och några spår av det hektiska schemat märks inte. Brimbergs Sieglinde matchar utan problem dessa sångargiganter, och jag inser att här är en operaartist som jag måste uppleva i en hel föreställning.

Uppförandet är konsertant, alltså utan sceneri. Men sångarna agerar ändå i en slags minimalistisk regi som ger det där litet extra, så att det närmar sig en riktig operaföreställning. Men det är självklart: **Efter detta vill man egentligen se "the real thing" med samma besättning artister.**

