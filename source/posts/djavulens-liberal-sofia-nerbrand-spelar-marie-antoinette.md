---
categories:
- name: politik
  value: Politik
- name: samhalle
  value: "Samh\xE4lle"
date: '2018-07-03'
name: djavulens-liberal-sofia-nerbrand-spelar-marie-antoinette
tags:
- name: bostader
  value: "bost\xE4der"
- name: liberalism
  value: liberalism
- name: medelklass
  value: medelklass
title: "Dj\xE4vulens liberal: Sofia Nerbrand spelar Marie Antoinette"
type: post
---
> Den franska drottningen Marie Antoinette skall hånfullt ha sagt att om de fattiga inte hade råd med bröd, kunde de ju i stället bara äta kakor – eller rättare sagt: "Låt dem äta brioche!".

Så beskriver sajten [Historia](https://varldenshistoria.se/samhalle/politik/politiker/tretton-ododliga-citat) den välkända skrönan om Marie Antoinette. Den må vara rent konkret falsk, men bär ändå på en sanning: Att välbeställda, privilegierade människor ibland har mycket svårt att sätta sig in i hur verkligheten ser ut för andra, mindre privilegierade.

Ett sådant fall blir det första i min serie [Djävulens liberal](/2018/07/01/djavulens-liberal/): Sofia Nerbrand, ledarskribent på Dagens Nyheter, skrev [13 juni 2018](https://www.dn.se/ledare/signerat/se-till-att-aga-din-bostad/) en artikel med den provocerande rubriken "Se till att äga din bostad", illustrerad med en bild som ser ut som en mäklarstajlad lägenhet i Stockholms innerstad. Påståendet om Marie Antoinettes uttalande var förtal, men Nerbrands klämkäcka uppmaning är på riktigt. Den tycks dessutom vara allvarligt menad.

Nerbrands resonemang handlar om att bostadsägande sägs ligga bakom en stor del av den ökande skillnaden i privata förmögenheter. Så om fler äger sin bostad, så kommer fler att bli rika. De förslag Nerbrand nämner handlar om att underlätta för unga att spara så de kan gneta ihop till en första insats. Men som Dagens Nyheter skrev [29 juni 2018](https://www.dn.se/ekonomi/sa-mycket-av-barnbidraget-kravs-for-forsta-boende-lista-lan-for-lan/) så behöver föräldrar i Stockholm spara samtliga barnbidrag varje månad i 18 år för att få ihop en första insats åt sitt barn. Det är tämligen uppenbart vilka som klarar av att göra detta, och vilka som inte gör det.

Det problem många unga har är inte huruvida de ska bli rika eller inte på att bo. Det handlar om de alls ska kunna flytta hemifrån. Bostadens främsta funktion torde vara boende, inte förmögenhetsskapare. Om liberaler önskar bli sedda som samhällsbyggare som ser till de många människornas behov, då bör man nalkas frågor som bostadsbristen utan att spela Marie Antoinette.

