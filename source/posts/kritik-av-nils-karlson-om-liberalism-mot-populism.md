---
categories:
- name: politik
  value: Politik
date: '2024-09-23'
name: kritik-av-nils-karlson-om-liberalims-mot-populism
tags:
- name: liberalism
  value: liberalism
- name: populism
  value: populism
- name: nyliberalism
  value: nyliberalism
- name: sverigedemokraterna
  value: Sverigedemokraterna
title: Kritik av Nils Karlson om liberalism mot populism
references:
- Karlson 2023
type: post
---
Tänk dig en rapport från en haverikommission om en flygolycka. Det
visar sig att tio av textens elva avsnitt handlar om hur bekvämt och
säkert det är att flyga, att dåliga flygplan är osäkra och att
flygplan därför bör vara välbyggda.

Skulle man inte förundrat fråga sig om rapporten har ett litet
konstigt fokus?

Det är känslan efter läsningen av "Ett liberalt försvar mot
populismen" (Timbro förlag 2024) av Nils Karlson, statsvetare,
grundare av Ratio, och författare av en rad akademiska böcker och
artiklar. Det är stridsskrift för "klassisk liberalism", i dagligt tal
nyliberalism, i kampen mot populismen. Han redogör kortfattat och
slagkraftigt för skillnaderna mellan liberalism och populism och
beskriver varför den förra är att föredra. Även liberaler som inte är
nyliberaler kan omfatta många av de argument till liberalismens fördel
som redovisas.

Budskapet är att mer (ny-)liberalism är svaret på frågan om hur
populismen bör bekämpas. Liberala framgångar är liktydigt med
nedkämpande av populismen. Karlson är inte ensam om detta antagande,
utan många liberaler, kanske de flesta, tar det för givet. Låt mig
anmäla en avvikande uppfattning, som grundas på två observationer:

För det första: Populismens framfart måste rimligen diskuteras i
ljuset av att den har skett i ett samhälle som många skulle kalla
liberalt. Som Karlson noterar firade liberalismen triumfer under
ett par årtionden efter Berlinmurens fall. Det borde då vara
självklart att åtminstone ställa frågan om inte liberalismens ideal,
praktik och konsekvenser kan vara en del av orsaken till
populismens framväxt efter den epoken.

För det andra: Kampen mot populismen måste rimligen ha som mål att
minska andelen väljare som stödjer populistiska partier. Det kan
endast ske om man vinner över dessa väljare. Det är en truism som
alldeles för ofta tycks glömmas bort. Många liberaler verkar tro att
kamp mot populism är detsamma som att banka väljarna i huvudet med
argument om varför liberalism är bra och populism dåligt. Men om man
betänker att syftet är att vinna väljare, inte överbevisa dom, bör man
kanske fundera på om den strategin nödvändigtvis är den rätta.

Bokens fjärde avsnitt är det enda som fokuserar på orsaker till
populismens framfart. Det avhandlar ett antal möjliga
förklaringar. Litteraturreferenserna är många, vilket underlättar för
läsaren att fördjupa sig.

Har negativa konsekvenser av, eller direkta misstag i, politiken
orsakat populismen? Neddragningar i välfärd anges ofta som en
grogrund. Karlson tillbakavisa detta och säger att välfärdens problem
beror på interna motsättningar i systemen. Missnöjet är med andra ord
välgrundat men missriktat. När det gäller arbetslöshet som följd av
globalisering och automatisering erkänner Karlson att det har drabbat
särskilt lågavlönade och att det har bidragit till stöd för
populister. Men han viftar bort detta med att strukturförändringar
inte är något nytt. Om invandring säger Karlson att det finns
"blandade bevis" för det som en orsak till populism.  "Så även om en
misslyckad politik faktiskt kan ha bidragit till olika sociala och
ekonomiska problem, särskilt för vissa grupper, är det svårt att se
detta som den viktigaste förklaringen." Det kan förklara populismens
framväxt endast "på marginalen".

Kan kulturkrockar och identitetskris i invandringens fotspår vara
förklaringen?  Karlson skriver först att "identitet trumfar ekonomiska
intressen", men kommer likväl fram till att "det [är] svårt att se att
populismens framväxt [...] kan förklaras enbart av kulturen." Men vem
har påstått det?

Karlson tar upp de tendenser till auktoritetstro, stammedvetande och
främlingsfientlighet som finns i den mänskliga naturen. Det är dock en
dödfödd hypotes. Det finns mycket goda skäl att tro att människan har
sådana inbyggda benägenheter. Men eftersom dessa är evolutionärt
grundade så kan de inte ha hunnit förändras under de senaste 20
åren. Förvisso är de en förutsättning för populism, men de kan inte
förklara dess nyliga framväxt. Karismatiska ledare som orsak
diskuteras också, men varför skulle egentligen ovanligt många sådana
ha dykt upp under senare tid?

Karlson för fram sociala medier med sina filterbubblor och ekokammare
som en nyckelorsak till populismens framväxt. Plattformarnas
affärsmodeller och algoritmer har gynnat polarisering och krattat
manegen för spridande av desinformation. Pikant nog tycks inte
marknadsliberalen Karlson inse att detta är ett skolexempel på ett
marknadsmisslyckande.

Eftersom Karlson drar slutsatsen att sociala och ekonomiska faktorer
inte förklarar populismens framväxt, men däremot förändringar i
idélandskapet och sociala mediers framväxt, så framhåller han
ideologin, den "klassiska liberalismen" som främsta vapen mot
populismen. Genom "policyentreprenörer" (kodord för lobbygrupper och
tankesmedjor?) ska dess idéer marknadsföras, dess politiska program
genomföras och dess samhällsanda spridas.

Men vari består denna "klassiska liberalism"? Det är en intressant
fråga. Karlson avvisar Robert Nozicks utopi om den minimala
staten. Ayn Rands skriverier om den egoistiska människan har han den
goda smaken att ta avstånd från. Han vill hellre använda termen
"anständighet" för sin liberalism. Förutom de funktioner som ingår i
nattväktarstaten (rättsväsende, försvar, demokratiska organ) ska
staten tillhandahålla "utbildning för alla barn, grundforskning, en
väl fungerande infrastruktur, stöd till utsatta och olyckligt lottade,
olika typer av miljöskydd och kanske andra så kallade 'nödvändiga
tjänster'". Han öppnar för att även "hälso- och sjukvård och andra
typer av sociala tjänster bör garanteras", och att social rörlighet
ska främjas genom att "kompensera för dåliga förhållanden."

Här anmäler sig två synpunkter: För det första, om det finns en
anständig liberalism, så implicerar det att den klassiska "klassiska
liberalismen" är oanständig. Jag håller med.

För det andra, denna anständiga liberalism har omisskännliga drag av
socialliberalism. I bokens början skriver Karlson att han "ibland
kommer [...] att hänvisa till socialliberalismen, antingen för att
visa uppskattning eller kritisera."  Han nämner sedan socialliberalism
på sammanlagt ett (1) ställe i hela boken, och då med en kritisk släng
byggt på ett halmgubbe-argument.

En av bristerna i Karlson skrift, liksom i den liberala debatten i
stort, är det kompakta ointresset för de väljare som röstar på
populisterna. Vilka är de? Vad har de för bevekelsegrunder? Hur tänker
de? Vad skulle få dem att rösta annorlunda? De frågorna ställs alltför
sällan.

En mer empatisk ansats kan vara värd att pröva. Många liberaler vill
att ingångslönen för ungdomar ska sänkas så att vi kan få en bättre
integration av nyanlända invandrare. Tänk dig att du har barn utan
högre utbildning som ska ut i arbetslivet. Vad hör du? Kanske att dina
barn kommer att få en sämre start i livet på grund av för många
invandrare. Är det sannolikt att du då ser positivt på invandring
eller liberalism?

Ett annat exempel: En hel del liberaler är motståndare till
kameraövervakning. Argumentet är att övervakning hotar den personliga
integriteten och i förlängningen demokratin. På det torg som du och
dina barn måste gå över varje dag till jobb och skola huserar
knarkhandlare. Din slutsats: Liberaler tycker inte att det dagliga
latenta hotet är ett problem för den personliga integriteten. Och om
demokratin förhindrar enkla åtgärder mot brottsligheten, är den då så
bra, egentligen?

En av slutsatserna av Nils Karlsons bok är att den liberala debatten
inte behöver fler stridskrifter, utan snarare en eftertänksam,
reflekterande och självkritisk diskussion om vad som gått fel och
varför. Vi liberaler brukar tala varmt om ödmjukhet, nyfikenhet och
öppenhet för komplexitet, att man bör lära av erfarenheten. Det är
dags att börja praktisera de dygderna även när det gäller den egna
ideologin.
