---
draft: true
categories:
- name: politik
  value: Politik
- name: samhalle
  value: "Samh\xE4lle"
date: '2024-11-09'
name: en-kommentar-till-andreas-johansson-heino
tags:
- name: andreas-johansson-heino
  value: Andreas Johansson Heinö
title: "En kommentar till Andreas Johansson Heinö"
type: post
references:
- Heinö 2021
---
Värderingsfrågor lämnar oss ingen ro. Inte så konstigt; i det liberala
samhället kan och bör värderingar diskuteras, kritiseras och
omvärderas. Men det liberala samhället självt bygger på vissa
värderingar och ideal. Om dessa förkastas så undermineras
diskussionens förutsättningar. Den liberala värderingsdebatten tycks
alltså potentiellt kunna avskaffa sig själv. Den paradoxen ligger som
en hotfull skugga över diskussionen.
Jag skrev nyligen [en artikel](https://www.liberaldebatt.se/2024/10/darfor-har-heino-fel-om-liberal-nationalism/)
som bland annat kritiserade Andreas Johansson Heinö för att han i sin bok
[Anteckningar från kulturkriget](https://pekrau.github.io/library/9789177032281.html)
tycktes ge uttryck för en tro att en liberal konstitution kunde
fungera utan en kulturell bas innehållande vissa
värderingar. Johansson Heinö svarade i ett nyhetsbrev från Timbro
[Vad ska vi göra med all kunskap om invandrarnas värderingar?](https://mailchi.mp/f242be20882a/nyhetsbrev-frn-timbro-frlag-6017205). Han tillbakavisar inte mitt resonemang,
utan diskuterar litet vid sidan av det. Men det finns ändå anledning
för mig att kommentera, eftersom Johansson Heinö har en del poänger
som kräver analys.

Johansson Heinö kritiserar regeringens "satsning" på två miljoner kr
för en undersökning att kartlägga värderingar hos
invandrare. Johansson Heinö gissar att det initiativet inte kommer att ge så
mycket mer information. Han har rätt. Vi har redan kunskaper, som t.ex.
den som redovisas av Jan O. Jonsson, Carina Mood och Georg Treuter i
[Integration bland unga: en mångkulturell generation växer upp](#), och regeringens initiativ kommer
näppeligen att lägga till något av intresse. Det handlar nästan uteslutande om
symbolpolitik.

Johansson Heinö undrar vad information ska användas till. Om han menar
vad regeringen ska kunna tänkas lägga för förslag utifrån den, så har
han en poäng. Men det finns ett bredare perspektiv som kan formuleras:
Det är bra att veta hur verkligheten ser ut om man ska diskutera
den. Trivialt, kan tyckas. Men faktiskt inte helt självklart. Jag tror inte
att Johansson Heinö är mot kunskap, men det finns andra i debatten som antyder
att själva frågan om eventuella skillnader i värderingar mellan grupper av folk
är på något sätt diskriminerande. Den inställningen måste avvisas.



> 