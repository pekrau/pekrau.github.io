---
categories:
- name: politik
  value: Politik
- name: religion-vs-ateism
  value: Religion vs ateism
- name: samhalle
  value: "Samh\xE4lle"
date: '2019-08-25'
link: https://kraulis.wordpress.com/2019/08/25/mellan-liberalism-och-religion/
name: mellan-liberalism-och-religion
path: /2019/08/25/mellan-liberalism-och-religion/
tags:
- name: joel-halldorf
  value: Joel Halldorf
- name: larry-siedentop
  value: Larry Siedentop
- name: patrick-deneen
  value: Patrick Deneen
- name: sans-magasin
  value: Sans magasin
title: Mellan liberalism och religion
type: post
---
Jag har skrivit en text publicerad i [Sans magasin nummer 3-2019](https://fritanke.se/sans/sans-nr-3-%e2%80%a2-2019/) med rubrik som ovan.

Texten utgår från Joel Halldorfs bok **Gud: Återkomsten**, där han bland annat skriver att dagens känsla av kris orsakas av “den tomhet som finns i hjärtat av det liberala projektet.”

Jag påpekar att hans kritik av liberalismen är en litet snällare variant än den som Patrick J. Deneen framför i **Why liberalism failed**. Jag tar stöd i min argumentation om hur man ska se på moral, religion och liberalism ur Larry Siedentop: **Inventing the individual. The origins of Western liberalism**.

Joel Halldorf svarar på min kritik, och jag ger en kort kommentar till det. Dessvärre finns inte texten på nätet, utan man är tvungen att skaffa en papperskopia av tidskriften.

2020-12-25. Den fullständiga texten till min artikel finns numera här: [Mellan liberalism och religion](/2020/12/25/mellan-liberalism-och-religion-2/)

Några avsnitt ur min text:

> [Halldorf] har två teser: Den ena är att religion är nödvändigt för ett gott samhälle. Den andra är att en fungerande liberalism förutsätter religion, eller mer specifikt kristendomen.

> Ett argument för det är observationen att idén om mänskliga rättigheter historiskt har sin grund i kristet tänkande. Men det argumentet kan vändas åt andra hållet: om liberalismen föddes ur kristendomen, så kanske kristendomen i sig implicerade liberalismen? Larry Siedentop hävdar i “Inventing the individual. The origins of Western liberalism” att modern sekularism och individualism har utvecklats, inte trots kristendomen, utan tack vare den.

> Den grundläggande motsägelsen i Halldorfs argumentation är denna: i linje med sin första tes om religionernas goda sociala roll hävdar han att man inte ska se “essentialistiskt” på religionerna som tankesystem. Det är inte de specifika idéerna i de heliga skrifterna som är viktiga. Religionernas existensberättigande härrör från gemenskapen och samarbetet i församlingar och lokalsamhället.

Men samtidigt anger han som stöd för sin andra tes om liberalismens behov av etisk bas, att religionernas moraliska budskap och tankemässiga innehåll kan ge just detta. Det behövs ett moraliskt fundament för liberalismen, vilket endast religioner, eller nog snarare kristendomen, kan utgöra.

Alltså: Det tankemässiga innehållet är inte viktigt för religionen som gemenskap, vilket är religionens främsta bidrag till samhället. Samtidigt är de moraliska och etiska idéerna inom religionen nödvändiga för att stödja en annars tom liberalism. Som läsare av Halldorfs skrift ställer man sig frågan: Är de religiösa tankarna viktiga eller inte? Halldorf tycks inte själv se svårigheten i att hävda dessa två ståndpunkter samtidigt.

Jag avslutar texten med ett resonemang om att liberalismens problem är dess individualism, synen att individen föregår samhället. Jag tror vi måste stöpa om liberalismen i termer av att människan är en fundamentalt social varelse, så att friheten för individen handlar om något som måste vinnas och byggas. Det handlar inte om att återerövra. Friheten är ett projekt som bygger på att samhället finns och fungerar. Det får konsekvenser för synen på sådant som rättigheter. Detta är tankar som jag hoppas kunna skriva mer om i andra sammanhang.

Joel Halldorf: **Gud: Återkomsten**, Libris Förlag, 2018, ISBN 978-91-7387-773-2

Patrick J. Deneen: **Why liberalism failed**, Yale University Press, 2018, 978-0-300-22344-6

Larry Siedentop: **Inventing the individual. The origins of Western liberalism**, Penguin Books, 2014, 978-0-141-00954-4

