---
title: 'Djävulens liberal: Per Svensson har svårt att förstå'
link: https://kraulis.wordpress.com/2018/07/05/djavulens-liberal-per-svensson-har-svart-att-forsta/
name: djavulens-liberal-per-svensson-har-svart-att-forsta
date: 2018-07-05
---
Per Svensson, chef för Dagens Nyheters ledarredaktion, skriver [5 juli 2018](https://www.dn.se/ledare/signerat/per-svensson-varning-for-giftigt-wien/) om de migrationsfientliga partiernas framgångar i Europa:

> Det är Europa 2018. Och det blir allt svårare att förstå att så många väljare låter lura sig av den glykol högernationalisterna häller i sina häxbrygder.

(Ignorera det där med glykol. Det är en krystad metafor.) Denna tankefigur, attt det är "svårt att förstå" varför högernationalister vinner väljare, är mycket vanlig i liberala diskussioner. Frasen är sarkastisk. Den betyder egentligen: "Så korkade de är, de där människorna som röstar på högernationalisterna." I exemplet ovan blir detta extra tydligt när Svensson tar för givet att väljarna "låter lura sig". Väljarna är små dumma hjon. De vet inte sitt eget bästa. De kan ju inte ha sådana åsikter?!

Det vore bra ifall liberala kommentatorer kunde sluta med att påpeka att de har "svårt att förstå". Risken finns att vi tar dem på orden. Att denna fras inte längre uppfattas som sarkasm, utan istället bokstavligt. Att liberaler verkligen inte förstår att någon kan ha andra än liberala åsikter. Om liberaler inte begriper, så är detta faktiskt ett problem för liberaler, inte för andra.

Antiliberalism i olika skepnader svarar mot genuina åsikter och attityder hos många människor. Det får man leva med. Vad det handlar om är dels att stärka och mobilisera de som har liberala åsikter. Det finns också många som tycker att det ligger en del i vissa liberala ståndpunkter, men som också ser poänger med en annan hållning i andra frågor. Som inte är helt övertygade åt ena eller andra hållet. Som kan övertygas. Som kan ge sitt stöd till idéer och förslag som de ser som rimliga. Som stöts bort av förslag som de betraktar som orimliga eller som strider mot andra värden som de håller högt.

Det vore en alltså bra idé att anstränga sig litet för att förstå alla de som inte är hängivna liberaler. Om vi vill vinna väljare så måste de tveksamma och de som intar en mellanposition vinnas över. Är det då en lämplig strategi att dumförklara alla som inte håller med om allt som liberaler tycker?

