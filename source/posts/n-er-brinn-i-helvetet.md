---
categories:
- name: religion-vs-ateism
  value: Religion vs ateism
- name: samhalle
  value: "Samh\xE4lle"
date: '2013-12-22'
name: n-er-brinn-i-helvetet
tags:
- name: homosexuella
  value: homosexuella
- name: manskliga-rattigheter
  value: "m\xE4nskliga r\xE4ttigheter"
- name: moral
  value: moral
- name: uganda
  value: Uganda
title: N-*-er, brinn i helvetet!
type: post
---
**Rasism och homofobi är samma andas barn.** Detta inläggs rubrik är en provokation som visar just detta: Byt ut ordet n-ordet mot "bög", så blir resultatet den lapp som enligt [Huffington Post 20 dec 2013](http://www.huffingtonpost.com/ariel-wengroff/still-standing-communitie_b_4481967.html) sattes upp nyligen på en dörr till ett LGBT-center i Kampala, Uganda. Där står: "THIS IS NO HAVEN 4 FAGGOTS!! PERVERTS GO TO HELL!!"

[![No haven for faggots. Kampala, Uganda, 2013-12-20.](/files/no-haven-4-faggots-uganda_2013-12-20.jpg)](/files/no-haven-4-faggots-uganda_2013-12-20.jpg)

Det handlar inte om någon enstaka tokskalle. Det handlar om Ugandas etablissemang. [BBC 20 dec 2013](http://www.bbc.co.uk/news/world-africa-25463942) rapporterar att Ugandas parlament har röstat för en lag som dels gör det möjligt att fängsla homosexuella personer på livstid, dels stadgar att angiveri av homosexuella personer skall vara obligatoriskt.

Får man använda uttryck som det i rubriken? Är det inte rasistiskt?

**Jo, visst är det rasistiskt.** Men de argument som används mot homosexuella av Ugandas parlamentariker har exakt samma valör som ren och skär rasism. **En folkgrupp förtrycks för sin blotta existens.** Och i fallet Uganda är det värre än så: Målet är helt uppenbart utrotning. Man har tidigare på fullt allvar diskuterat dödsstraff för homosexualitet. Att det nu "bara" pratas om livstids fängelse är mest en undanledande manöver.

**Men är det inte kolonialistiskt att vara kritisk?** Får inte Uganda stifta sina egna lagar, utan att Västvärlden skall komma med pekpinnar?

Så kan man resonera om man tycker att mänskliga rättigheter är mindre värda än nationalistiska och religiösa psykoser. På vilket sätt har Ugandas homosexuella skuld till gångna tiders kolonialism? För övrigt borde man fundera på om inte dessa lagar i själva verket är resultat av kolonialism, denna gång i form av extremistiska amerikanska evangeliska sekter, som lyckats tillskansa sig orimligt stort inflytande i Uganda.

**En annan ursäkt är att påstå att Uganda och dess parlamentariker måste få genomgå utvecklingen i sin egen takt, och att vi inte får pracka på dom våra egna nymodigheter.** Västvärldens liberala inställning till homosexuellas rättigheter är ju av ganska ungt datum, och det finns gott om fortsatt förtryck och diskriminering även i våra samhällen. Så resonerade Dagens Nyheter i en huvudledare 13 dec 2009 om just situationen för homosexuella i Uganda, där följande stod att läsa:

> Hur kan vi kräva att andra länder ska hoppa över de utvecklingsstadier som alla andra moderna länder gått igenom?

Tanken att det skulle finnas naturliga utvecklingsstadier som en stat eller ett folk måste gå igenom, utan moraliskt ansvar, är naturligtvis nonsens. För en liberal är det en omöjlig ståndpunkt.

Varje brott mot mänskliga rättigheter är ett brott, och det enda sättet att komma tillrätta med det är att påpeka det i varje enskilt fall. Att ha överseende med andras övergrepp innebär att man placerar dom i ett annat moraliskt universum. Det är ett resonemang som i själva verket nedvärderar och förminskar de som ursäktas. Det utgår från att de inte är lika mycket moraliska aktörer som vi. De betraktas som mindre vetande. Är det OK? **Nej, de agerar på samma moraliska scen som alla andra människor.** Om det är utveckling man vill ha, så krävs det just detta: Att man kritiserar övergrepp när de sker. Inte ursäktar eller bortförklarar.

Den enda adekvata reaktionen på de bakslag för homosexuellas rättigheter som just nu sker i världen, från Uganda till Ryssland, och det pågående förtrycket i alltför många länder i Afrika och Mellanöstern är följande: **Förakt!**

**Därför att de som hatar homosexuella visar sin låga grad av civilisation. Därför att de visar att de inte har förstått vad det innebär att utvecklas mot ett civiliserat samhälle. Därför att de inte ska tro att vi respekterar dom. Det gör vi inte. Ugandas parlamentariker är amoraliskt avskum. Till dess att de har insett vad mänskliga rättigheter innebär är de bara värda djupt förakt.**

